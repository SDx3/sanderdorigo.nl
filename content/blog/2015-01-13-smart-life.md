---
status: publish
published: true
readableDate: "dinsdag 13 januari 2015"
title:       "Smart life"
author: Sander Dorigo
date:        2015-01-13 17:38:56
categories:
- "/me"
tags: []
comments: []
featureImage: images/blog/smart-feature.jpg
postImage: images/blog/smart.jpg
---


Slim leven is superhip. De stappentellers lopen de winkels uit, slimme energiemeters zijn standaard in elke nieuwe woning en als je nog geen Toon in je huis hebt hangen, dan toch minstens een Google Nest? Wie kan nog zonder een Whirlpool-wasmachine die je kan bedienen met je smartphone? Het lijkt wel alsof er geen domme apparaten meer op de markt zijn.

<!--more-->

Een experimentje. Sinds een paar weken heb ik een Google Nest in huis gehaald. 's Nachts de verwarming uitzetten? Wat een nonsens! Dat láát je doen. Door een slimme thermostaat! Bovendien heb ik dat Anna-appje van de reclame gedownload. Daarmee krijgen je "inzicht in je energieverbruik". Gecombineerd met allerlei handige zelfbouw tooltjes om al die spullen uit te lezen kan je een behoorlijk scherp beeld krijgen van je energieverbruik.

Het begon met de Google Nest. Die heb ik in eerste instantie aangeschaft om de verwarming 's nachts, en als we weg zijn uit te zetten. Draait als een malle. Ik sta op, de verwarming slaat aan en hij gaat weer uit tot mijn vriendin opstaat. Scheelt toch weer. De rest van de dag alles op een laag pitje en als ik thuis kom: stoken maar! Dat levert leuke grafieken op:

Dan kan je natuurlijk ook nog je stroom- en gasverbruik meten. Wanneer de kachel aanstaat is niet superspannend. Wanneer gebruik je wat? Daar krijg je met het appje Anna "inzicht" in. Tussen haakjes, want het is allemaal nog wat mild. Wel veel mooie grafiekjes.

Als je dat allemaal weet heb je alle tijd om gezond te doen. Ofzo. Tegenwoordig draag ik een superhip rubberen bandje van Garmin. Met een stappenteller er in. Die weet me aan het einde van de dag feilloos te vertellen dat ik een kantoorbaan heb. Want ik maak veel te weinig stapjes om gezond te zijn.

Of je er wat aan hebt is nog maar afwachten. Zo'n beetje iedereen die ik ken gaat het prima af zonder slimme gadgets. Die kunnen stroom besparen door de wasmachine 's nachts aan te zetten. Die zijn sportief door gewoon de trap te nemen. Ik niet. Ik moet wachten tot mijn slimme stappenteller zegt dat ik te lang stil zit. Net zoals de kachel uit als je weg gaat. Dat moet natuurlijk weer met een smart phone.

Zoals alles kan het nog veel slimmer. Of zonder al die gadgets, misschien is dat wel veel slimmer. Want zo'n thermostaat vreet ook stroom. En het bandje moet opgeladen worden. De app moet constant op internet. Ondertussen weten zevenhonderdmiljoen miljard bedrijven precies wanneer ik thuis ben. En of ik de trein aan het missen ben. Is dat wel zo slim?

Maar toch blijft de hamvraag: kan je smartphone de slim gewassen was ook in de slimme droger doen?