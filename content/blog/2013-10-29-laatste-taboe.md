---
images:
- post-cover.png
title:  Het laatste taboe
author: Sander Dorigo
date:   2013-10-29 20:54:19
categories:
- "/me"
featureImage: images/blog/secret-feature.jpg
postImage: images/blog/secret.jpg
---

Zeg het maar. Wat is het laatste taboe? Seks? Met zweepjes? Iets met billetjes? Seks met iemand van je eigen geslacht? Niet weten of je je fijner voelt als meisje of als jongen? Of allebei? Misschien iets dichter bij huis zoals neuspeuteren, of windjes laten in de auto als er toch niemand naast zit? Er blijft niet veel meer over. Of mijn fantasie is te braaf. Tenzij...

<!--more-->

(hier stond een foto)

Het ziet er niet bijzonder uit. De bovenstaande foto is maar een doodgewone bankpas. Behalve dan dat-ie is doorgeknipt. Dat zie je minder vaak. Vandaag is het een mooi bruggetje naar één van de laatste taboes die er zijn. *Geld*.

Geld is moeilijk. We vertellen elkaar niet graag hoeveel we verdienen. Of we schulden hebben. Hoeveel schuld we dan wel niet hebben. Mijn salarisstrookjes bijvoorbeeld zijn "geheim". Je mag alles van me weten, behalve mijn pincode en mijn banksaldo.

Weet jij van je vrienden wat ze verdienen? Hoeveel geld ze kunnen sparen? Dure hobbies en boodschappenbudgetten? Of ze in de min staan? Waarschijnlijk niet. Dat is toch "privé".

Dat is op zich niet erg. Gevoelens van jaloezie of juist schuld komen gauw bovendrijven; zeker als je het nooit over geld hebt. Want dan voel je je maar vervelend, of een beetje stom omdat je meer verdient. Enfin, dat is een cirkeltje dat mooi rond gaat. We praten er niet over, dus hebben we het er niet over.

Vandaag doe ik eens gek. Ik breek met dit rare taboe. Ik kom bekennen dat ik een schuld had. Ik stond namelijk rood. Bij de ABN-Amro. En niet zo zuinig ook. Op 1 januari van dit jaar stond ik nog € 4300,- bij ze in het krijt. Dat is een behoorlijke smak geld. Daar koop je een hele leuke computer van. Zoals die flitsende [nieuwe prullenbak](http://www.apple.com/mac-pro/) van Apple.

Vorige week heb ik de laatste centen over gemaakt. De rekening is weer leeg! Een veer in mijn eigen bips!

Gek is dat toch. Aan het begin van dit jaar was dit toch wel mijn grootste geheim. "Hallo, mijn naam is Sander, en ik sta rood". Alsof je lid bent van de Anonieme Schuldenaars. Terwijl de meeste mensen er vroeg of laat tegenaan lopen. Je gebruikt je creditcard te makkelijk, je kan niet rondkomen of je hebt een grote aanschaf gedaan. Moeten we daar allemaal geheimzinnig over doen?

Ik zou graag dapper willen voorstellen dat we het allemaal over geld gingen hebben. [Jort Kelder](http://www.jortkelder.nl/artikel/rijk_rechts_en_radeloos) is al begonnen. Nu wij nog. Wat verdien je? Wat betaal je voor dingen? Wat kost een hypotheek nou? Studieschulden, wie heeft de grootste? Leg hem maar op tafel, dan gaat de lat er langs!

Zo makkelijk is het niet. Ook niet voor mij. Is het jullie opgevallen dat ik vertel hoe ik er voor stond, en niet hoe ik er voor *sta*? Dat is nog een beetje een brug te ver. Maar we komen er wel.

Ik wacht op de dag dat we allemaal eerlijk en open over geld kunnen praten. Zonder opschepperij of neerbuigen. Gewoon, geld. Dat we het niet meer over het weer hebben, maar over geld. Over salarissen en bonussen. Over belastingen en spullen kopen op Marktplaats. Over droomreizen en Bonus-aanbiedingen. Volgens mij zou iedereen beter af zijn. Ik ga mijn best doen. Doen jullie mee?