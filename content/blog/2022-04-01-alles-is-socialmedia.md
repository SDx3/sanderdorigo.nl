---
draft: false
title: "Alles is social media"
author: Sander Dorigo
date: 2022-04-04
2022: "04"
source: Blog
categories:
- "self"
- Social media
credit: https://pixabay.com/photos/sheeps-lambs-flock-animals-graze-3437467/
postImage: images/blog/sheep.jpg
---

Als je maar lang genoeg een website hebt, verander je vanzelf in een socialemediaplatform.

<!--more-->

Er is veel te doen over filterbubbels. Mensen bekijken alleen de content die ze welvallig is, en verder sluiten ze alles buiten. Ook mijn eigen socialemediagebruik is aardig gefilterd. Veel mensen vinden dat een probleem, en zien graag dat er minder bubbels ontstaan op sociale media.

Ik vind dat niet het probleem van sociale media. Het probleem van sociale media is dat alles tegenwoordig sociale media is. Websites, webwinkels, online diensten, fansites en podcasts. Als je maar lang genoeg online bent, verander je vanzelf in een socialemediaplatform.

## Het gevecht om aandacht

Veel online diensten zijn meer dan de dienst zelf. Bol.com heeft tegenwoordig dag-deals: je moet dus elke dag terugkomen. Veilinghuis BVA heeft dag- en weekendveilingen speciaal voor het internet. Fitnesswinkels hebben allemaal een *lifestyle coach*.

In [Zoom](https://tweakers.net/nieuws/194710/zoom-introduceert-avatars-waarmee-gebruikers-virtueel-in-dieren-veranderen.html) en [Microsoft Teams](https://www.theverge.com/2021/11/2/22758974/microsoft-teams-metaverse-mesh-3d-avatars-meetings-features) kan je avatars maken en elkaar in 3D opzoeken, een reactie op Facebook's plannen om een soort Second Life te maken. Nog meer sociale media.

Socialemediasites ondertussen worden sociale media "*on steriods*".

Het wat oubollige socialemediaplatform [reddit](https://reddit.com) is in rap tempo aan het veranderen in TikTok: video's op je "home feed" in een "stream" waardoor je nooit om content verlegen zit en altijd door kan scrollen. Op zakelijk platform [LinkedIn](https://www.linkedin.com/) kan je tegenwoordig memes posten en worden verhitte politieke discussies gevoerd. [Tweakers.net](https://tweakers.net/) probeert al jaren hun forum de 21<sup>e</sup> eeuw in te sleuren.

![bol.com suggereert sloffen](/images/blog/bol.png "bol.com is niet per sé goed in het suggereren van je volgende aankoop")

## De omslag

GitHub, van oudsher een dienst voor nerds heeft [sinds kort](https://github.blog/2022-03-22-improving-your-github-feed/) ook een "home feed". Een [Amerikaans securitybedrijf](https://community.wehackpurple.com/) is een community begonnen om te kletsen over het beveiligen van applicaties.

Al die websites *moeten* wel. Ze willen bezoekers. Bezoekers willen nieuwe dingen zien, nieuwe prikkels en dopamine. Sociale media pakken alle aandacht af, en advertenties zijn duur en worden slecht bekeken. De enige oplossing is om *zelf* sociale media te worden en het gevecht om aandacht naar een hoger niveau te tillen.

Maar natuurlijk maakt één "home feed" nog geen sociale media. Een dagveiling is gewoon een slimme manier om geld te verdienen. En permanente uitverkoop is ook al niet meer nieuw. Maar toch, als het over sociale media gaat: "Iedereen zit daar". Waarom zitten ze daar, en niet bij jou op je site?

## Race naar de bodem

Ik voorzie dan ook een race naar de bodem. Voor webwinkels, nieuwssites, podcasts is het een logische volgende stap *na* de community- en merk-building.

Van oersaaie internetdiensten zoals GitHub, Volgjewoning, en Ayden verwacht ik socialmediatranformaties waar je betalingen kan *liken*, waar de bouwer van je nieuwe huis leuke dansjes TikTokt en waar je nieuwe *pull requests* van reactievideo's kan voorzien.

Dat is sociale media, en daar gaat de race naartoe.
