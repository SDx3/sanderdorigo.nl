---
layout: post
status: publish
draft: false
title: "Studie-ontwijkend gedrag"
author:
  display_name: Sander Dorigo
date: 2008-10-16
categories:
- "/me"
- "Huis"
- "Opleiding"

---

Misschien ken je het wel, al studeer je helemaal niet. In plaats van \[vervelende taak\] ga je maar iets anders doen. Liefst iets dat op de korte termijn *wel* iets oplevert, zoals de afwas doen, stofzuigen of je kamer opruimen. Ik heb voor de herfstvakantie een boel huiswerk opgespaard, en ondanks mijn goede voornemens verviel ook ik in studie-ontwijkend gedrag.

Ik heb gisteren mijn kamer eens een grote beurt gegeven. Het ging me niet zo zeer om het schoonmaken, maar om de spullen. Dat zit zo. Ik heb een nieuw bovenbuurmeisje met heel weinig spullen. Dat bedoel ik niet negatief; ze heeft haar flatje (dat verder precies hetzelfde is als de mijne) net iets anders ingericht. Veel strakker, veel minder rommelig en veel.. klassieker. Als ik dan mijn eigen kamer zie valt me pas op wat een puinzooi het is, ook als het opgeruimd is. Daar komt nog bij dat ik echt een hamster ben soms. Ik gooi alles maar in laatjes, op stapels en als ik dan een keer moet opruimen, schuif ik de stapels hooguit op alfabetische volgorde. Niet erg tactisch en vast heel slecht voor je aura.

Gisteren was het dus feest. Per kast / hoek van mijn kamer heb ik een vaste procedure aangehouden om de boel weg te krijgen. Eerst heb ik alles op mijn bed gegooid. Alle laatjes, alle losse CD'tjes, alle kabeltjes en andere losse troep. Hupsakee. Vervolgens heb ik met een doekje de ergste stoflagen weggeboend. Daarna ben ik heel erg streng gaan filteren. Zodra iets ook maar een beetje "niet-nuttig" meer was, gooide ik het in een vuilniszak. De rest ging terug de kast in. Opgerold, opgevouwen, ingeklapt en netjes naast elkaar. Op die manier heb ik structureel mijn hele kamer gedaan. Wel drie volle vuilniszakken gingen de ondergrondse container in. Opgeruimd staat netjes. Ik ben de hele dag bezig geweest. Daarna heb ik even vlug gestofzuigd en ben ik nog snel even met een lapje langs alle deurposten en vensterbanken gegaan. De kamer glimde me werkelijk tegemoet!

Mijn huiswerk echter, ligt nog steeds op me te wachten.
