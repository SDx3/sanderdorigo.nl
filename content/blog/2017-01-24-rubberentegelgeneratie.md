---
draft: false
author: Sander Dorigo
title: "Rubberentegelgeneratie"
date: 2017-01-24
2017: "01"
source: Blog
categories:
- "self"
postImage: images/blog/speeltuin.jpg
credit: https://unsplash.com/photos/O1xcUhEdPLU
---
Het is een veel voorkomende klaagzang. De huidige generatie (gemakshalve niet specifieker gemaakt dan dat) wordt lui, laf, onvoorzichtig en soft door het toenemende aantal "rubberen tegels" dat ze tegenkomen.

<!--more-->

Niet alleen rubberen tegels zijn heel slecht. Ook fietshelmen, schaatshelmen, _GPS trackers_, handschoenen tijdens het schaatsen, en allerlei andere beschermende maatregelen zijn ook heel slecht voor kinderen.

Immers, zo roept men, dit hadden wij vroeger niet! En daar word je hard van! Val maar een keer! Leer je grenzen kennen! Leef! 

Veel mensen vinden het dus maar kletskoek, die rubberen tegels. Het moet maar afgelopen zijn. Om de haverklap kom je wel iemand tegen die vindt dat de "jeugd van tegenwoordig" niks gewend is.

Maar dat is natuurlijk wel erg makkelijk.

Want diezelfde klagers vergeten gemakshalve hun eigen rubberen tegels. Hun eigen fietshelmen en GPS trackers. Want niet alleen kinderen hebben tegenwoordig rubberen tegels. Volwassenen hebben ze net zo goed. En die worden daar nog veel softer van dan die kinderen.

Koop of huur eens een moderne auto en probeer hem eens tegen een muur te rijden. Lukt je niet. Hij remt automatisch en zelfs de gordel gaat strakker zitten. Probeer hem daarna buiten de strepen te rijden. Lukt ook niet. Alsof het een spelcomputer is gaat je stuur trillen en word je terug je baan in geduwd. Adaptive cruise control, ABS, traction control, winterbanden, airconditioning. Noem maar op. Rubberen tegels?

Maar niet alleen auto's. Dankzij allerlei maatregelen wordt werken ook steeds veiliger. De arbo-stoelen vliegen je om de oren. Er zijn rustruimtes voor een dutje, de sabbatical staat in de CAO, en het enige dat een bouwvakker nog kan overkomen op zijn werk is een papercut als hij de handleiding van zijn graafmachine leest.

Ga je vandaag de deur uit? Het weeralarm in vier kleuren en twaalf provinciën vertelt je feilloos of het glad, koud, warm, droog of nat is buiten. Als je dan toch de weg op gaat hoef je nergens bang voor te zijn, want onbewaakte overgangen bestaan niet meer. Altijd veilig oversteken! Fietsen zonder licht kan eigenlijk ook niet meer. Voor het geld van een biertje koop je lampjes voor op je fiets. Mocht je toch onder een auto komen: de motorkappen van moderne auto's zijn ontworpen om letsel te verminderen.

De boterham die je eet op je werk is streng gecontroleerd, het vlees bevat steeds minder antibiotica en zelfs de kippen kunnen niet van de leg raken in hun stressvrije stallen.

Of liever wat positiefs? Elektrische fietsen helpen oma mobiel te blijven. Treinen kunnen geen rood sein missen al zouden ze het willen. Vliegtuigen hebben niet alleen een automatische piloot voor het vliegen, hij is er ook voor het opstijgen en landen!

Ben je allergisch voor iets? Geeft niks, want elke mogelijke allergie staat op het pakje. Voedselcontroles zijn strenger dan ooit, en burgers zijn beter geïnformeerd dan ooit. Voedsel bevat steeds minder zout, minder suiker en minder allergenen.

Mopperen over de rubberentegelgeneratie? Wat een kletskoek. De rubberentegelgeneratie bestaat niet. We profiteren allemaal van vooruitgang in veiligheid. We zijn een rubberentegelsamenleving aan het worden, en dat is maar goed ook.