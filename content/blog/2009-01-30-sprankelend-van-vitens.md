---
layout: post
status: publish
draft: false
title: "Sprankelend, van Vitens"
author:
  display_name: Sander Dorigo
date: 2009-01-30
categories:
- "/me"

---

Vorig jaar kreeg ik een briefje van Vitens. Of ik de watermeterstand door wilde geven. Natuurlijk wilde ik dat wel, want anders gaan zij voor je gokken en betaal je voor drie keer wat je echt gebruikt.

Op de website van Vitens is een handig invulvakje. Ik vulde al mijn gegevens in en drukte op [OK]. Onmiddellijk kwam de website terug met een nogal sinistere mededeling: "*Uw doorgegeven waterstand is niet wat wij van u verwachtten. Controleer uw meterstand en voer het aantal kubieke meters nogmaals in.*". Maarja, er stond toch echt "219" op de meter. Heus waar meneer de website! Zonder er dus verder over na te denken duwde ik op [Bevestigen].

Een week later had ik een briefje van Vitens in de brievenbus. Naheffing! Vanwege het watergebruik op mijn perceel, of ik even 182 euro wilde overmaken. Ik dacht bij mezelf "*Sander, minder lang douchen!*", en ik trok mijn Random Reader om het bedrag eens even naar de andere kant van het land over te maken.

De maanden daarna nam Vitens het zekere voor het onzekere. Elke maand was ik 32 euro armer, als voorschot op mijn ongetwijfeld weer torenhoog zijnde waterverbruik. Eind goed, al goed.

En nu spoelen we door naar vandaag, precies een jaar later. Hetzelfde briefje van Vitens is weer in mijn brievenbus beland en wederom surf ik naar de website om mijn meterstand door te geven.

De website meldt wederom: "*Uw doorgegeven waterstand is niet wat wij van u verwachtten. Controleer uw meterstand en voer het aantal kubieke meters nogmaals in.*". Een beetje chagrijnig pak ik de telefoon. Ik ga niet weer bijbetalen. Alsof ik nog niet arm genoeg ben. Maar alas, het zit anders!

Vorig jaar gaf ik 219 m<sup>3</sup> door. Dit jaar gaf ik 113 m<sup>3</sup> door. Of mijn meter loopt achteruit, of ik heb vorig jaar een beetje een blunder gemaakt. Dat kan goed zegt het meisje aan de telefoon monter, want heel veel mensen schrijven het eerste de beste nummertje op dat ze in de meterkast tegenkomen. De gasmeterstand of het serienummer van het UPC apparaat ofzo. En bedankt. Want zo blijkt, ik had vorig jaar het aantal kubieke meters gas doorgegeven. Stom stom stom!

Nu krijg ik dus een correctie. Een positieve! Want ik heb vorig jaar niet 100.000 liter water door mijn plee gespoeld, neen! Ik heb slecht een fractie daarvan gebruikt. Ik heb echter wel voor die 100 kubieke meter betaald! Kortom: niet goed, geld terug.

Ik heb nog geen idee hoeveel of wat, maar waarschijnlijk is het niet erg weinig. Alles bij elkaar heb ik vorig jaar 464 (!) euro overgemaakt naar de jongens en meisjes van Vitens. En daar krijg ik nu een deel van terug. Volgende week trakteer ik!
