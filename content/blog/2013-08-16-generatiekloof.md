---
draft: false
title: "Generatiekloof"
author: Sander Dorigo
date: 2013-08-16
categories:
- "/me"
- "Internet"

credit: https://unsplash.com/photos/Tk9m_HP4rgQ
postImage: images/blog/social-media.jpg

---

Mooi nieuws weer. Voor het luttele bedrag van 11.000 euro kan je veertien dagen op training om meer te leren over: social media. Jawel. Het is een koopje eigenlijk, want je leert ook iets over de *effecten* van social media. Echt hè.

<!--more-->

De oudere generatie begrijpt de jongere niet. Niet echt nieuw. Geen generatie kan iets met zijn kinderen. Zelden kan een puber door één deur met zijn ouders. Vraag het iedereen boven de dertien. Snap jij je ouders? Het antwoord is waarschijnlijk nee. Ook de overheid heeft nog nooit iets van de jeugd begrepen. Hippies, krakers, neo-nazi's of bontkraagjes; ze kunnen er niks mee. Niets werkt. Trapveldjes en straatcoaches, paniekerig organiseren gemeentes en het Rijk achter de feiten aan.

Niemand snapt de jeugd. Dat is van alle tijden. Niet zo gek ook. Denken we eindelijk alles op een rijtje te hebben. Huisje boompje beestje. Komt me daar een nieuwe generatie die dat allemaal nog moet leren, die van die stomme fouten maakt. Fouten die wij allang niet meer maken. Wat moet je dáár nou weer mee? We stoppen er speelgoed en mobiele telefoons in en hopen dat ze ophouden met het doen van domme dingen.

Nieuw is de opkomst van social media. En ze zijn zo vlug met computers! Tja. Bekend is het verschijnsel dat kinderen nieuwe talen zo snel oppikken. Elk tweetalig gezin kan er over meepraten. Letterlijk: de kinderen babbelen wel mee. Of het nou Nederlands, Turks, Spaans of Engels is. Geen verrassing toch dat dat grut [computers ook "snapt"](http://www.coding2learn.org/blog/2013/07/29/kids-cant-use-computers/)?

Dan is er ook altijd wel een rage. Knikkers is een beetje van alle tijden. Maar welke ouder snapte dat zijn kind chipszakken opentrok op zoek naar flippo's? Of de hele dag over Pokémon zat te praten? Zelfs ik begreep daar niks van. Maar ik was als kind dan ook verre van hip.

Social media zijn een blijvertje. Kompjoeters en al die andere technische nonsens beginnen nu wel een plekje te krijgen in onze maatschappij. Kinderen weten niet beter. Die klikken zich een ongeluk terwijl de oudjes nog op zoek zijn naar de Start-knop. Waren die mooi de pineut toen Microsoft hem weghaalde uit Windows 8. Gelukkig komt-ie terug. Nostalgie.

Maar om terug te komen op mijn punt. Nu is het "de social media" die door de oudere generatie begrepen moet worden. Gaat hem niet worden. Lost helemaal niks op. Mijn vader kon een aardig potje knikkeren en mijn moeder ging "gaaf" en "tof" zeggen. Wij gauw op zoek naar wat anders. Begonnen we "stoer" te roepen en met flippo's te spelen. Terug bij af. Want het was toch wel *ons* ding. Niet dat van onze ouders. Pro-tip: wil je je kinderen van een wel bijzonder stompzinnige rage afhelpen? Ga dan meedoen. Draag je broek op half zeven. Laat de sticker op je petje zitten. Luister naar de top-40 en doe alsof je het mooi vindt. Wordt lid van TikTok. Dan zijn ze er zo van genezen.

Dat laatste gebeurt al. Facebook wordt ironisch "[Mombook](http://www.today.com/tech/yes-youve-chased-your-kids-facebook-heres-where-they-went-1C9840070?lite&lite=obinsite)" genoemd. Papa's en mama's ontdekken het ook en dan is het niet meer leuk. Geen wonder dat Facebook Instagram heeft gekocht en Yahoo! de nieuwe eigenaar is van Tumblr. Goeie deal. Facebook is niet meer leuk. Want onze ouders zitten er ook.

Dat overheden nu een inhaalslag proberen te maken is per definitie een verloren zaak. Zodra de ouders er vat op krijgen komt er wat nieuws. Dat is het hele punt. Daar hoef je geen opleiding "jongerenwerker" voor te volgen. Het volgende "project X"-feestje wordt op Instagram aangekondigd. Of op een nog heel andere website. Zijn we weer terug bij af. Nieuwe cursus!

We doen alsof het nieuw is, maar dat is het niet. Oude wijn in nieuwe zakken. Ouders snappen hun kinderen niet, pubers rebelleren en de overheid strompelt er blind achteraan. Ondertussen vullen slimme mensen er hun zakken mee. De twintigers en dertigers die precies tussen de generatiekloof in hangen. Die hebben genoeg verstand van social media en kunnen zich hun eigen jeugd nog herinneren. Cursusje hier, workshopje daar. Win-win.

Als ik niet zo cynisch was had ik mijn eerste miljoen al binnen.
