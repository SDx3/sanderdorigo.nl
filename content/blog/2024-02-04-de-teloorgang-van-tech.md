---
title: "De teloorgang van tech"
author: Sander Dorigo
date: 2024-02-04
draft: false
categories:
- "self"
- Internet
- Technology
credit: https://unsplash.com/photos/vintage-gray-game-console-and-joystick-p0j-mE6mGo4
postImage: images/blog/joystick.jpg
bannerImage: images/blog/joystick.jpg
summary: Graag ben ik een ouwe chagrijnige lul die medio 2040 helemaal ongelijk blijkt te hebben. Terwijl mijn quantum-resistant zelfrijdende auto boodschappen doet en ik een praatje maak met mijn AI-therapeut, lees ik deze blog nog eens terug met het schaamrood op mijn kaken. 
---

Lang geleden, tijdens mijn studie, hoorde ik eens het volgende:

> "Alles dat voor je 15e is uitgevonden is natuurlijk en normaal. Tussen je 15e en 35e? Dat is coole hippe tech! Maar alles dat na je 35e wordt uitgevonden is eng en stom."

*"Onzin"*, dacht ik. *"Alle nieuwe techniek is heel mijn leven coole tech!* **IK** *blijf hip en happening!"* Maar inmiddels ben ik ouder dan 35, en het is gewoon waar! "Eng en stom" is misschien niet de juiste woordkeuze, maar tot nu toe is er _niets_ meer uitgevonden dat de moeite waard is, en ik zie het niet snel beter worden.

### Blockchain

Daar begon het *hypefest* mee, jaren geleden alweer. Bitcoins gingen de wereld veroveren als digitale munt, die anoniem en onhackbaar zou zijn. Beide eigenschappen bleken onwaar, de Bitcoin vreet inmiddels meer energie dan AustraliÃ«, en van de "blockchain" is niets terecht gekomen. Enthousiaste maar hardnekkige nerds blijven beweren dat dit jaar het jaar van de blockchain is, maar net als Linux op de desktop is dit altijd in de verre toekomst. De beste use case tot nu voor de blockchain is nog steeds de Bitcoin, en de ransomware-industrie vaart er wel bij. Maar zoals de Bitcoiners zelf zeggen, "this is good for Bitcoin". Vraag niet waarom. Weten ze ook niet. De blockchain-schandalen werden afgewisseld met EFT scams en de mislukte Web3-hype.

Denk vooral niet dat de blockchain wat kan worden: het probleem van onderlinge untrusted nodes die een gezamenlijke database moeten bijhouden was al opgelost. Beter, sneller en handiger dan blockchain. De meeste oplossingen met een blockchain erin hebben geeneens een blockchain nodig. Kortom: dit is "nieuwe" tech die linea recta de prullenbak in kan.

### Quantum computing

Jawel hoor, daar is-ie. Een onderwerp waar ik zelf veel mee bezig ben. Want de quantumcomputer gaat ons allemaal de moeder hacken. Werd al jaren geleden aangekondigd en we worden dagelijks doodgegooid met Shor's algoritme, een theoretisch wiskundig trucje dat gedraaid moet worden op een theoretische perfecte quantumcomputer. Quantumsensoren en quantumcommunicatie, dat kan nog wat worden, maar die quantumcomputer komt in ieder geval niet van de grond. Miljarden zijn erin gepompt en tot nu toe zijn we niet verder gekomen dan de nogal ongelukkige aankondiging van Google dat zij "quantum supremacy" hebben bewezen. Los nog van het feit dat IBM ze gelijk onderuit schoffelde was het typerend voor dit clubje techbro's dat ze een woord gebruikten dat normaal wordt geassocieerd met nazi's. 

De benodigde "quantumbits", waarvan ze er inmiddels een paar honderd op een chip weten te persen, zijn ongeveer zo nauwkeurig als een abacus van vanillevla. Een quantumcomputer houdt het enkele milliseconden vol tot-ie crasht, en als het arme ding eens niet crasht dan maakt hij rekenfouten door storingen van buiten. En los van die qubits zijn er nog zoveel technische hobbels dat de verwachting is dat het ding waarschijnlijk nooit in onze huiskamers zal verschijnen. Next! 

### AI

Het is een beetje een verzamelnaam voor allerlei slimme en domme dingen. Ik bijvoorbeeld, ben erg blij dat ik in mijn fotoalbum kan zoeken naar "groene auto", en dat ik dan allemaal foto's krijg van groene auto's. Is leuk. Maar meer dan dat gaan we er niet mee versieren voorlopig.

De huidige trend richt zich op "large language models", waarbij je feitelijk een ongelofelijke hoeveelheid tekst door mensen laat prepareren, en dan in een slimme computer propt. Door de grote berg tekst lijkt ChatGPT slim. Maar dat blijkt omgekeerd evenredig aan hoe slim je zelf bent. Op brute kracht kan ChatGPT er grappige dingen uitpersen, maar er zit geen logica in, geen geheugen of redenatie. AI denkt nog niet na, ze redeneert niet, er is geen logica of creativiteit. 

En die doodlopende weg blijkt uit meer AI projecten. De rijdende auto bijvoorbeeld. Honderden miljarden zijn er ingepompt, en de auto's van Tesla en Waymo kunnen nog geen kruising oversteken zonder mensen aan te rijden. Allemaal AI, allemaal faal. 

### Dus...

Ik ben nu 35+ en zoals mijn leeftijd betaamd, vind ik alle nieuwe technologie eng en stom. En dat is niet eerlijk. De "nieuwe" technologie die onze industrie er uit perst is niet alleen eng en stom, ze is ook maatschappijontwrichtend, kansenongelijkheidvergrotend en milieuonvriendelijk. Dus er zit wel degelijk een soort verbetering in. Zulke moeilijke woorden hoorde je vroeger niet van Chriet Titulaer.

Graag ben ik een ouwe chagrijnige lul die medio 2040 helemaal ongelijk blijkt te hebben. Terwijl mijn quantum-resistant zelfrijdende auto boodschappen doet en ik een praatje maak met mijn AI-therapeut, lees ik deze blog nog eens terug met het schaamrood op mijn kaken. Dat zou fijn zijn. Maar de kans is groter dat ik ergens in een loopgraaf Russische soldaten probeer dood te schieten terwijl Jef Bezos zich nog eens een wijntje inschenkt, ergens in een ondergrondse bunker.
